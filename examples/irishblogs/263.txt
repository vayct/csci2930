Bíonn tuairimí againn de dhaoine chomh luath agus a fheicimid iad. Ní cóir ach tá. Céard atá á chaitheamh acu? Pennys, Pennys níos daoire nó an bhfuil stíl pearsanta acu? An bhfuil siad slachtmhar? Táimid ar an eolas cárbh as do dhuine chomh luath agus a osclaíonn sí a béal. Saibhir. Bocht. As Áth Cliath nó ó áit éigint eile sa tír. Agus ligean roinnt orthu go bhfuil canúint D4 nádúrtha dóibh. Ní thuigim an nós ach tá sé ann...Agus ansin de réir a chéile agus muid a chur aithne ar dhuine tuigimid cad is dual dóibh agus uaireanta athraíonn ár dtuairimí dá réir ach an féidir tuairim a bheith agat ar dhaoine óna gcuid ainmneacha amháin?
Ní mór dom rá anois cheapas go raibh gach rud cloiste agam maidir le m'ainm. Níl an ríomhaire in ann do shíneadh fada. Ní cuimhin le duine an bhfuilim san fhillteán faoi Ní nó faoi mo shloinne agus tógann sé tamall fada teacht air.  Abair arís, ehh, abair arís. De ghnáth scríobhaim é dos na maorlathaigh. An gcaitheann tú do vóta do Shinn Féin? De ghnáth ó chairde, seachas maorlathaigh ach tá sé fós aisteach mar níl Gaeilge ag duine ar bith ó Shinn Féin i mo dháilcheantar. Cárbh as d'ainm? Daoine ciníocha de ghnáth. Cathain a thosaigh tú á úsáid? Ar mo chéad lá ar domhan.Céard é as Béarla? Níl a fhios agam agus dála an scéil níl a fhios agam céard é sa Rúisis ach an oiread ach ní chuirtear an cheist sin orm riamh. Táim fós ag fanacht air. Meas tú cén teanga eile a bheas ann? 
Nuair a bhíos i mo naíonán cheap mo thuismitheoirí go raibh deacrachtaí agam cloisteáil ach dar leis an dochtúir bhíos ceart go leor. Is cosúil gur  chuir sé ceist orm m'ainm agus bhíos in ann é a rá, rud nach mbeadh seisean in ann déanamh ar ór nó airgead agus mar sin bhí gach rud go breá. Bliain níos déanaí bhí orm dul faoi scrúdú mar bhí fadhb le cluas amháin. Ní cuimhin liom seo ach tá sé cloiste agam go minic. Mar sin cheapas go raibh gach rud cloiste agam maidir lem'ainm go dtí oíche aréir...
Ag ócáid náisiúnta polaitíochta bhí orm m'ainm a thabhairt do bhean óg. Mic léinn, ó UCD nó CnT,abair, agus polaitíocht á dhéanamh aici. As sráidbhaile áit éigint ach cúpla lá ar an gcoláiste d'athraigh sí a canúint. Ní raibh sí fiú bliain is fiche go fóill. Bhí a cuid gruaige go hálainn, díreach is fionn ach thaitin bia léi agus bhí a cuid éadaí ró bheag di. Ciotal, a Néidí. Bhí an tuairim agam go raibh sí cliste. Bhuel go dtí gur oscail sí a gob mór.
An bhfuil a fhios agaibh nuair atá greim á ithe agaibh agus níl sé blasta ach a mhalairt ar fad ach tá cara nó páiste tar éis é a dhéanamh agus tá tú ag iarraidh bheith dea-mhúinte agus do chuid mothúcháin a chur faoi cheilt ach tá sé soiléir ó do ghnúis. Ní raibh sé díreach soiléir óna gnúis mar ní dhearna sí iarracht ar bith bheith deamhúinte faoi agus thug sí a tuairim:Yuck, it's Irish
Ní dóigh liom go ndúirt éinne roimh riamhe liom go raibh m'ainm gránna


