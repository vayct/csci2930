Mura bhfuil sé cloiste agat cheana mholfainn éisteacht. Cuireann Mac Uilliam tréas in aghaidh Fhianna Fáil/na nGlasach faoi Anglo Irish, agus ní mó ná sásta a bhí Hanafin leis.
Bíonn an fhírinne searbh.

(Trascríbhinn ar fáil anseo)





Ar ndóigh ní hé seo an chéad uair a luadh an focal tréas in aghaidh an rialtais. Mhaígh Éamon Gilmore go hoscailte sa Dáil é an Márta seo caite.
D'iarr sé ar an Thaoiseach an lá sin na daoine a bhí ag brústocaireacht ar son Anglo roimh ráthaíocht 2008 a ainmniú, na doiciméid agus comhairle a bhí curtha ar fáil don rialtas a eisiúint, tabhair seans na leabhair sa bhanc a fheiceáil, agus míniú éigin a thabhairt faoi cén fáth a raibh an ráthaíocht stáit tugtha don bhfofhiach.
Níor thugadh a iarradh. 

Ba léir ansin sa chaoi cheannann chéanna a bhfuil sé soiléir dúinn inniu nach bhfuil aon réamhshampla ar domhan don a leithéid de ráthaíocht ariamh roimhe.  
Mar sin, má bhreathnaítear ar chinntí an rialtas agus "na bunaíochta" go dtí seo ní féidir ach teacht ar an thuiscint bhunúsach, agus is simplí, go raibh, agus go bhfuil an rialtas ag gníomhú ar son leas eile lasmuigh de leas an phobail.

Agus sin tréas in aghaidh an stáit. 

Ar ndóigh sa phoblacht bhanana seo ní tréas é, is éard a deireann an Bunreacht in airteagal 39:
"Is é amháin is tréas ann cogadh a chur ar an Stát, nó cabhrú le stát nó le duine ar bith, nó saighdeadh faoi dhuine, nó bheith i gcomhcheilg le duine, chun cogadh a chur ar an Stát, nó iarracht a dhéanamh le harm nó ar mhodh fhoréigneach eile ar na horgain rialtais a bhunaítear leis an mBunreacht seo a threascairt, nó páirt nó baint a bheith ag neach lena leithéid sin d'iarracht, nó aon duine a shaighdeadh nó bheith i gcomhcheilg leis chun a déanta nó chun páirt nó baint a bheith aige léi."

(Molaim athrú don bhunreacht a chuirfeadh tréas eacnamaíochta in airteagal 39.)

Is cuma le meisceoir Cowen cad a deir tráchtairí ar an raidió faoi, nó cad a chuireann ceannaire an fhreasúra ina leith. Ní féidir lámh a chur air. Agus mura bhfuil sé sásta leis na meáin dá cheistiú (Ursula Halligan/Vincent Brown ó TV3) cuirfidh sé in iúl dóibh -trína ghiolla Gaeltachta .i. Eoghain "Giolla an Mheisceora raimhre" Ó Neachtain- nach bhfuil fáilte rompu i dTeach Laighean. Is le Fianna Fáil é an dtuigeann tú?

Ní féidir liom moladh níos fearr a shamhlú d'iriseoir ar bith ná cantal agus fearg ó rialtas truaillithe i do leith! Agus déarfainn go bhfuil ríméad ar lucht TV3 leis an mholadh nach bhfuil fáilte rompu ag lucht gaimbín.

Mura bhfuil fáilte roimh roinnt de na meáin chumarsáide ní déarfainn gurb amhlaidh le Gaelscéal.
Lean Páidí Ó Lionáird ag treabhadh ar aghaidh lena fheachtas aonarach in aghaidh dul chun cinn Pháirt an Lucht Oibre sna pobalbhreitheanna leis an píosa deas thíos ag bun a ailt an tseachtain seo:
"Tá sé deacair é a chreidiúint ach táimse den tuairim go bhfuil an ceart ag Alan Shatter a dúirt go bhfuil an Lucht Oibre ag fágaint an dorais chomhrialtais oscailte d’Fhianna Fáil. Cás eile fós ina bhfaigheadh pobal na hÉireann rialtas NÁR iarr siad!"

Ar dtús fuair pobal na hÉireann an rialtas a d'iarr siad. Vótáil an tromlach ar son lucht gaimbín agus mar sin fuair siad lucht gaimbín. Má dhéantar amhlaidh arís agus vótálann siad ar son lucht gaimbín gheobhaidh siad an rialtas a d'iarr siad, bíodh sin Fianna Gael nó Fáil.

Sa dara dul síos tá sé ráite, athráite, ríomhráite agus ráiteráite go sollúnta ag Páirtí an Lucht Oibre nach mbeidh siad ag dul i gcomhrialtas le Fianna Fáil i gcás ar bith. Mhaígh Gilmore amhlaidh arís ar líomháin Shatter. Rith Páidí le ráiteas Fhine Gael mar sin féin.


