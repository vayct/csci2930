  
Tá an-bhrón orm a rá gur imigh sean cara agam, an bráthair Cathal Ó Cuinn ar shlí na fírinne inniu, an 19ú lá déag de mhí Feabhra. Trócaire Dé ar a anam uasal.   
Ba chara mór don teanga é agus níor stop sé riamh ag iarraidh í a chur chun cinn anseo i Nua Eabhrac. Chomh luath agus a bhfaca sé go raibh duine dáiríre maidir léi dhein sé a dhícheall tacaíocht a thabhairt agus bhíodh sé i gcónaí flaithiúil lena chuid eolais agus a chuid ama.     Thug sé cabhair nach beag domsa ón lá a bhuaileas leis, timpeall deich mbliana ó shin nuair a tháinig sé go dtuaisceart Westchester chuig ciorcal comhrá ina rabhas páirteach ag an am san. Thug sé cuireadh dom teacht ar chuairt go coláiste Í (Iona College) agus ní fada go raibh ciorcal comhrá bunaithe ansin gach Mháirt, i measc a bhailiúcháin leabhar, bailiúchán a shaol, i Leabharlann Ui Riain; eisean, Barra Ó Donnabháin nach maireann, Muiris Ó Bric, Eibhlin Zurell agus mise. Ón am san déarfainn nár imigh coicís gan teagmháil de shaghas éigin a bheith eadrainn, teacht le cheile, nóta sa phost le cóip Foinse, mar shampla, glaoch ar an ngutháin…………ach amháin i dteas an tsamhraidh nuair a chaitheadh sé tréimhse thuas i Westpark, Esopus NY.
Thug sé cabhair dom cead a fháil ón gcoláiste ranganna An Scoil Chois Claí a bhunú in Iona agus do bhí áthas mór air gur éirigh leo. Bhíodh sé ar nós aige teacht ar chuairt orainn anois is arís sa seomra ranga agus a bheith páirteach sa chomhrá,  ceist nó dhó a chaith amach nó a fhreagairt.  Coicís ó shin san ard rang bhíomar ag plé na cláir teilifíse is fearr linn nuair a bhuail sé isteach orainn agus ghlac sé páirt sa chomhrá. Chuir sé glaoch orm an tseachtain seo chaite agus dúirt sé gur bhain sé an-taitneamh as an tréimhse le na mic léinn, agus go raibh sé go deas a chloisint an méad sin comhrá sa seomra ranga. Luaigh mé leis go rabhamar ag plé máinliacht phlaisteach oíche amháin eile, (teannadh aghaidhe agus a leithéid,)  agus dúirt sé, ag gáire agus é ag fágáil slán liom, go mbeadh sé ar ais oíche eile gan dabht, ach is mór an trua nach mbeidh.
Táim an bhuíoch de as a chabhair agus a chairdeas trí na bliana beaga anuas.
Slán abhaile a chara.   

Tórramh / Faire: Dé Mháirt  2 – 4 pm agus 7  -9 pm.  St. Joseph’s Infirmary, 30   Mongomery Circle, New Rochelle.
Dé Chéadaoin 2 - 9pm Spellman Hall, Iona College, New Rochelle.
Aifreann na Mairbh, 9.30 Déardaoin,
Holy Family Church Mayflower ave. New   Rochelle agus ansin go Westpark, NY. 




