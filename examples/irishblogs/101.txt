Tá sé iontach deacair breathnú ar chluiche CLG i do sheomra suite. Ní hé go díreach go bhfuil tú ag iarraidh bheith ann agus bím i gcónaí, ach anuas air sin ní foláir cur suas le tuairimíocht an tráchtaire agus bíonn seisean iontach claonta. Sin a shíleas go dtí inné nuair a thuairiscigh Marcas Ó Buachalla ar E3 ar an gcluiche gan claonadh agus thuigeas tá sé iontach deacair breathnú ar TG4 am ar bith.

Maidin Dé Sathairn roghnaigh mé breathnú ar chlár staire In search of Ancient Ireland mar seo an cur síos a bhí ar shuíomh idirlíona TG4 dó:Caithfear súil sa chlár seo ar na faicsin éagsúla a chaith suas le 150 bliain ag iarraidh smacht a ghlacadh ar Éirinn go dtí gur tháinig Rí Anraí II Shasana agus ghlac urlámhas ar an tír agus ar na daoine.

Bhí staraithe acu agus foinsí scríbhneoireachta acu ón am ach níor léir domsa i nGaeilge nó i Laidin a bhí na foinsí seo agus iomlán na fírinne bhreathnaigh sé go raibh siad i mBéarla agus an staraí lánabálta léamh uathu agus an clár go huile agus go hiomlán i mBéarla.Tá's agam cén fáth nár thug mé an teideal faoi deara ach ba chóir do TG4 é a shoiléiriú cén teanga atá clár. Drochchlár amach is amach a bhí ann domsa agus an t-aon bhua a bhí aige ná ní raibh orm fotheidil ar bith a léamh. 

Agus ansin oíche aréir roghnaíos arís breathnú ar TG4. An babhta seo clár den scoth a bhí ann faoi Phádraig Ó Conaire ach bhí sé iontach deacair éisteacht leis gan an Béarla a léamh agus ba mhaith liomsa focla Uí Chonaire a chloisteáil agus a thuigbheáil sa teanga a scríobh sé. Agus ag leatham lean na fotheidil orthu ag pointe amháin agus marsin bhí a fhios againn céard a bhí le teacht. Agus ag pointe eile bhí dáta agus áit ar an scáileán ach ní raibheas in ann é a léamh mar go raibh fotheidil sa bhealach.

San am atá inniu ann nach bhfuil bealach ar bith na fotheidil a roghnú. Más mian leat fotheidil, brúfaidh tú cnaipe faoi leith ar do chian rialtán. 'S céard má tá tú sean agus go tobann bodhar, beidh ort ón lá sin amach, teilifís i mBéarla amháin a bheas agat.  Is dócha níl aon duine bodhar agus Gaeilge acu mar chéad teanga. Sin an rud faoi TG4 tá sé iontach primitíbheach maidir leis an teicneolaíocht.

An cuimhin libh an clampar sna meáin maidir leis an díospóireacht idir na polaiteoirí. Cheapadar go raibh sé ar fheabhas agus bhí sé iarbheo sa lá atá inniu ann! Níor éirigh leis an gclár úd an chluain a chur ormsa agus iomlán na fírinne níor mhaith mo mhuintir é do TG4 riamh go bhfuair siad réidh le Cúrsaí ar phríomham sceidil RTÉ, fós agus é imithe le gaoth le fada an lá, an clár cúrsa reatha is fearr a bhí againn idir Bhéarla agus Gaeilge agus gur chuireadar ina áit Euronews i mBéarla amháin agus níl feabhas ar an scéal ó shin i leith.

Táim, áfach, dóchasach maidir le Teilifís na Gaeilge agus Gaeilge níos feiceálaí arís ar RTÉ gach oíche Luain ag leathuair tar éis a 7 bíonn clár éigint ar siúl i nGaeilge. Luain amháin faoi Chaitlicigh na hÉireann (leadránach) ach bhain an mhamaí taitneamh as, an luain tar éis feis damhsa i nGlaschú(níos leadránaí fós) ach gach uair go mbreathnaím ar na cláir seo, bím ag smaoineamh b'fhéidir go mbeidh Cúrsaí arais againn gan mhoill. Agus ar aon nós anocht ní bheidh sé leadránach agus é faoi Bhreandán Ó Buachalla. Agus má tá tú i do chónaí thar lear, a léitheoir, beidh tú in ann breathnú air ar líne.

Agus mar a luaigh mé ar dtús thosaigh mé ag smaoineamh ar  thodhchaí na Gaeilge ar an teilifís agus mé ag breathnú ar an gcluiche inné agus beidh ríomhphost a sheoladh agam chuig an stáisiún le fiosrú céard atá mar phlean acu an bhliain seo chugainn agus chuig an CLG freisin. Samhlaígí na féidearachtaí, gach uair go mbíonn CLG ar siúl acu ar TV3, is féidir é a chur i nGaeilge ar E3. Ní dochar ar bith ann ceist a chur ar aon nós agus tá súil agam go ndéanfaidh sibh amhlaidh, a léitheoirí!


