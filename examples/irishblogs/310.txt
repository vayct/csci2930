Maidir le Shell de agus cinneadh nua an Bhoird Phleanála gan 5.6km de phíopa gáis a cheadú toisc go bhfuil sé ró-chontúirteach agus ró-ghar do thithe cónaithe mhuintir Ros Dumhach (Féach pictiúr ón mBord Pleanála). Sílim go bhfuil ceart á fháil ag Pobal Chill Chomáin faoi dheireadh thiar thall. Níl uathu ach a dhéanamh cinnte go mbeidh siad sábháilte ina dtithe. 
Agus mar is féidir a fheiceáil thuas bhí beagnach chuile theach ar an raon sin den phíopa i Ros Dumhach i gcontúirt uafásach dá dtarlódh fadhbanna leis an ngás ardbhrú neamhchóireáilte.
Taispeánann an cinneadh seo go raibh an ceart go hiomlán ag an gcúigear siúd a ndeachaigh go príosún ar son an phobail agus a sábháilteachta. 
Ní raibh siad in aghaidh an gháis ariamh ach ar son a sábháilteacht go brách.

Anois beidh sé masmasach le feiceáil cén cleas lofa eile a dhéanfaidh Shell/Fianna Fáil leis an gcinneadh seo a chur ar ceal.

Is fiú éisteacht le hUinseann Mag Craith ar an Iris Aniar inné (Podchraoladh is ea é). Mholfainn go mór éisteacht leis go léir.
Is fiú éisteacht ní amháin do thuairim meáite béasach Mhig Craith, ach chun éisteacht le tuairim dobhogtha míbhéasach rúnaí an fheachtais atá ar son an togra.   Tá an tír seo dubh-scriosta lena leithéidí. Geallaim duit nach bhfuil a theachsa ar an léarscáil sin thuas.

I mír eile san agallamh bhí an méid seo a leanas:

Ní Chonghaile: "Deir tú go bhfuil sibh ag brath ar an stát, ach nach bhfuil ceisteannaí tromchúiseacha le freagairt ag an rialtas anois?"
Mag Craith: "..tá, tá. Ach aríst, sin le haghaidh lá eile. Ní muide ag iarraidh díoltas nó aon rud mar sin, ní shin an rud atá i gceist ar chor ar bith. Beidh sé sin amach anseo. Tiocfaidh an fhírinne sin amach.."

Is fíor sin go deimhin, agus bainfidh mé sult as an lá a bhfeicfear Francaí na dTithe FF os comhair bhinse fiosrúcháin dá pháirt i gcead pleanála an rud seo go léir.

-------------------------------------------

Seo go díreach a leanas an abairt atá le léamh i "nuachtán an taifid" ar maidin, maidir le líon na ndaoine ar an mbeochlár:The 3,000 fewer claimants in October compared to September eases some of the short-term pressure on the public finances.Ní dhéanann sé aon mhaitheas ar bith dúinn a bheith ag cur an dallamullóg orainne le seafóid mar sin, dá gcuirfeá do chloigeann sa ghaineamh ní réitíonn sin an fhadhb atá le réiteach agat.
Níl aon fheabhsú le sonrú i margadh na bpostanna sa tír.
Níl an 3,000 sin ag dul ar ais ag obair. Tá roinnt acu ag dul ar eisimirce nó ag déanamh cúrsaí tríú leibhéal, tá an chuid eile ag bogadh ó shochar cuardaitheora poist -a mhaireann ar feadh bliana- go dtí liúntas do lucht cuardaigh fostaíochta.
Sa liúntas sin tá an t-airgead seachtainiúil céanna i gceist .i. €204 ach tá an rogha ar fáil liúntas cíosa a fháil agus cúrsaí breise Fás a dhéanamh. Nithe iad a luíonn níos troime ar airgeadas poiblí.


------------------------------------------------

Agus ós rud é gur Mhí na Samhna atá ann, molaim go mór clár faisnéise a bhí ar TG4 aréir, darbh ainm "Féile na Samhna"Clár faisnéise a thugann léargas dúinn ar bhunús na Samhna – an oíche is dorcha den bhliain. Breathnóidh an clár seo ar an saibhreas a bhaineann le Oíche Shamhna. Téigh chuig www.tg4.tv --> Cláir Eile- Cartlann agus beidh sé ann faoi 4/11/09


